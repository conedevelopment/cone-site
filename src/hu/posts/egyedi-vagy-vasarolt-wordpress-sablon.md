---
title: "Egyedi vagy vásárolt WordPress sablon?"
date: "2019-02-17"
tags: ["wordpress"]
thumbnail: "/img/blog/egyedi-vagy-vasarolt-wordpress-sablon.png"
thumbnailAlt: ""
---

**Az hogy neked éppen melyik típusú WordPress téma fejlesztés éri meg igazán sok mindennek a függvénye. Erre sokszor nehéz egyértelmű választ adni. Ebben a bejegyzésben igyekszem összefoglalni a saját tapasztalataimat ebben a témában.**

**Alapvetően, ha egy új oldalt készítesz két lehetőséged van:**

- vásárolsz egy kész sablont, amit aztán vagy te, vagy a fejlesztő beállít,
- vagy készíttetsz egy egyedi témát, ami a projekt igényeire lesz szabva.

## Vásárolt sablon

**Alapjaiban úgy gondolom, hogy egy vásárolt sablon akkor az ideális, ha éppen elindulnál és az első online jelenléteden dolgozol.** Ehhez hozzátartozik az is, hogy ezt bizony te konfigurálod elsődlegesen a költséghatékonyság miatt.

### Fejlesztői szempontból nem egy főnyeremény

Ha egy ilyen téma beállítását bízod egy fejlesztőre az általában jóval többe kerül majd, mint a téma. Ez érthető is, hiszen egy téma önmagában nem elég, mivel a háttérrendszert - tartalom típusokat, űrlapokat és így tovább - ugyanúgy be kell állítani.

**Fejlesztői részről egy sablon rengeteg fejfájást okozhat:**

- a magyar fordítás ritka,
- nincs részletes dokumentáció,
- a kód minősége sok esetben elég gyenge és sok a felesleg.

**Ezek mind hozzájárulnak ahhoz, hogy a beállítás költségesebb legyen időben és persze adott esetben pénzben is.**

### Az előnyük egyértelműen a funkciókban rejlik

**A kész témák olyan funkcionalitást tartalmaznak, amivel egy egyedi fejlesztés nem veheti fel a versenyt.** Egyből lehet egy komplett oldalad minden formázással, legyen az áruház, vagy egy közösségi oldal. Persze mindehhez nem árt ha értesz is, mivel nem lesz egyszerű. Sajnos a temérdek funkció miatt nem lesz egyszerűbb a kezelése.

### A teljesítmény lesz a legnagyobb hátránya

Véleményem szerint számodra a legnagyobb hátránya a teljesítménye lesz. Ezek a sablonok általában el vannak árasztva mindenféle funkcióval, amik nincsenek optimalizálva. **A te oldaladon futó téma sok olyan fájlt tölt majd be, amit egyszer sem használsz.** Ez erőforrás pazarlás ami azt eredményezi, hogy az oldalad lassabb lesz, amiből jön az, hogy a Google kevésbé szeret majd és ami még fontosabb a felhasználóiddal is kitolsz.

Persze ez korrigálható, de ehhez valószínű fejlesztő kell (és olyat találni, aki elvállalja ezt, az nagy kaland), viszont ha szerencséd van pár bővítménnyel már sokat elérhetsz.

## Egyedi fejlesztés

Egy egyedi téma fejlesztés majdhogynem a vásárolt sablon ellentéte. Itt az oldal csak azt tartalmazza (többé kevésbé) ami szükséges, így teljesítményben nem szenvedsz hátrányt.

**Funkciókat tekintve csak azok a dolgok kerülnek bele, amik a terv szerint szükségesek.** Ez azt is jelenti, hogy a bővítés kicsit nehézkesebb laikusként, viszont azt is, hogy egyszerűbben lehet tovább fejleszteni.

A kód minőségét a fejlesztő(k) tudása határozza meg. Értelemszerűen itt lehetnek eltérések, de ez egy sablon esetében is előfordulhat.

**Ellentétes szinte mindenben, amit a sablonnál írtam.**

## Melyiket válasszuk?

Azt kell választanod, amire éppen szükséged van és amit megenged a büdzséd. Igaz, hogy jó ha hosszútávra gondolkodunk, de az biztos, hogy elinduláshoz sok esetben jobb választás egy sablont beszerezni. Mindez nem jelenti azt, hogy mindig ez a legjobb megoldás. Egy egyedi fejlesztéssel könnyen lehet, hogy jobban ki tudjuk maximalizálni a projektünkben rejlő potenciált.
