---
title: "Mitől kelt bizalmat egy webáruház?"
date: "2020-04-23"
tags: ["webaruhaz"]
thumbnail: "/img/blog/mitol-kelt-bizalmat-egy-online-aruhaz.png"
thumbnailAlt: ""
---

**A bizalom minden kapcsolat alapja, nincs ez másként a weben sem. Legyen bármi a célja online jelenlétünknek fontos, hogy elnyerjük leendő látogatóink, vásárlóink, ügyfeleink bizalmát.**

A weboldalunk, webáruházunk képvisel minket a virtuális térben. **Az hogy az oldalunk milyen minőséget képvisel akkor kerül igazán előtérbe, amikor értékesíteni is akarunk valamit.** Nem azt mondjuk, hogy egy szimpla portfólió oldal esetén megengedett a gyengébb minőség, de az tény, hogy egy webáruházat komolyabban kell vennünk.

**A weben minden munka folyamatos, nincs olyan hogy valami kész van.** Remélhetőleg az aktuális verziónk az eddigi legjobb, de ez korántsem jelenti azt, hogy a jövőben is az lesz. Az iterálás kiemelten fontos, ha hatékonyak szeretnénk lenni.

A technikai, tervezési megoldások mellett a bizalom az egyik legfontosabb tényező. Virtuálisan máshogy kell elérnünk a felhasználók bizalmát. Ennek a bejegyzésnek az online értékesítés a témája, így azt fogjuk megnézni, hogy a webáruházak esetében mi az amire figyelnünk kell. Mindez nem jelenti azt, hogy ezek az elvek csak online üzlet esetén érvényesek, általánosságban máshol is felhasználhatóak.

## 1. Számít az első benyomás és a kezdőoldal

Az első benyomás sokat számít. Biztonságosnak érzed az oldalt? Egyszerűen tudsz navigálni? Letisztult és átlátható a megjelenés? Használ az oldal SSL-t?

> Az [SSL tanúsítvány](https://hu.wikipedia.org/wiki/Https) biztosított, titkosított kommunikációhoz kell a kliens és a szerver között. Egy webáruház esetén, ahol pénzmozgás is történik mindig is alap volt, azonban mára már nélkülözhetetlen bárhol a weben.

**Első látogatás során a felhasználók jóval kritikusabban ítélik meg a weboldalt, mint amikor visszatérnek oda.** A kezdőlapunk új látogatás esetén központi szerepet tölt be, így igyekeznünk kell hogy minden szükséges információt megjelenítsük. A tartalomnak magas minőséget kell képviselnie, legyen szó szövegről, képről, vagy videóról.

## 2. Az alapvető információk mindig legyenek elérhetőek

Minden alapvető, a terméket érintő információnak érthetően és egyszerűen kell megjelennie. Ide tartozik az ár, a méretek, egyéb metainformációk.

**A vásárló számára a legfontosabb oldal a termék oldal lesz.** A megfelelő szerkezet és megjelenés nagyban segíteni fogja a leendő vásárlókat. Figyeljünk arra, hogy minden alapvető elem megjelenjen itt, mint a képek, leírás, készletszám, ár, szállítási információk. A képeken ilyenkor nagy a hangsúly, mivel vizuálisan csak azokból tudunk tájékozódni.

## 3. Oszd meg a történeted, mutasd be a céged

A bizalom kiépítésében fontos lépés, hogy bemutasd magad és hogy mit képviselsz. A vásárlók szeretnék tudni, hogy kitől vásárolnak. **Manapság sokkal több a tudatos vásárló, akiknek nem mindegy, hogy honnan és kitől vásárolnak.**

A “rólunk” oldal mindig fontos rész a weblapnak, ne hanyagoljuk el, tervezzük meg rendesen. Ugyanez igaz a "kapcsolat" oldalra. Az elérhetőségi adatainak mindig legyenek megfelelően feltüntetve.

## 4. Mutasd meg a jelenlegi vásárlói elégedettséget

Nem véletlenül alapfunkció sok webáruházban a vásárlói értékelés. A sok és pozitív értékelés az egyik legjobb módja a bizalom kialakításának. Ha sokan vásárolnak tőled és elégedettek az motiválni fog mást is hogy téged válasszon.

**Törekedned kell arra, hogy jó értékeléseid legyenek, nem csak az oldaladon, de a közösségi médiában is.**

A közösségi követési szám szintén egy olyan adat, amivel validálható a megbízhatóságod. Általában a több követő azt jelenti, hogy többen tartanak megbízhatónak. Ezt a számot azonban továbbra is illik fenntartásokkal kezelni, mivel megfelelő mennyiségű pénzzel mindegyik platformon könnyen növelhető a kedvelések, követések száma.
