---
title: "A weboldal tervezés lépései"
date: "2020-03-08"
tags: ["tervezés"]
thumbnail: "/img/blog/a-weboldal-tervezes-lepesei.png"
thumbnailAlt: ""
---

**Egy weboldal, vagy web alapú alkalmazás tervezése komplex feladat. Kell hozzá egy jó fejlesztő csapat, egy jó megrendelő, valamint jó munkakapcsolat a két fél között.**

Fontos a fegyelem és a tervezés mindenki részéről. Számos projekten dolgoztunk már, ami a legvégén már nem sok örömet okozott. Az hogy egy projekt hol megy félre változó, de persze általános megállapításokat lehet és érdemes tenni.

A következőkben nézzük, hogy általánosságban, hogyan épülnek fel ezek a projektek, valamint, hogy mi miben látjuk a sikeres munka receptjét.

A weboldal és az alkalmazás alapvetően eltér egymástól, de a legvégén a munkafolyamatok hasonlóak. Attól függően, hogy a projekt mit kíván több lépés is lehet.

## 1. Az igények felmérése, tervezés

Az hogy mit szeretnél elkészíttetni csak te tudod, aki kitalálta, megálmodta a projektet. Ezt az információt megfelelően, a lehető legrészletesebben kell átadni a fejlesztőknek, ahhoz hogy a megfelelő végeredményt kapjuk.

Csak egy használható specifikációval a kézben érdemes nekünk bármilyen kalkulációt is végeznünk. Ha belegondolsz ez mind a két félnek jó. Ezen tudás ismeretében mi megfelelően be tudjuk osztani az időnket, míg tégen a legkevésbé verünk plusz költségekbe.

Míg egy weboldal esetén lehet hogy jobb áron kijön egy nem kalkulált kiadás, addig egy egyedi alkalmazás esetén ez szinte biztosan nagyobb összeg lesz.

Ebben a szakaszban az a lényeg, hogy legyen egy olyan leírás a kezünkben, amiben tételesen fel vannak sorolva az alap elképzelések. Nem kell semmi bonyolultra gondolni, egyszerűen induljunk ki a menü struktúrából, vagy abból, hogy mi az oldalunk célja és szedjük össze, hogy milyen funkciókat szeretnénk.

- Kell kapcsolat űrlap és oldal?
- Ha webáruházat szeretnénk van bármi egyedi, például egy SimplePay fizetési kapu?
- Hogyan néz ki a navigáció folyamata az oldalon? Van termék aloldal? Hogyan kategorizáljuk az oldalakat, termékeket?

Amint megvan ez a dokumentum, mi adjuk is az ajánlatot. Erre az információra minden esetben szükséged lesz, ha fejlesztetni akarsz, ezért jobb ha előre megvan. Nekünk mutatja, hogy komolyan gondolod. Természetesen az elkészítésében már partnerek vagyunk.

## 2. UI tervezés

Az első lépésben megtörtént a szükséges információk összegyűjtése. Ezen a ponton már tudjuk, hogy pontosan milyen stílusú megjelenést szeretnél (ezért is hasznos az első lépés leírása), megkaptuk az arculati elemeket és kezdhetünk tervezni.

Mi a böngészőben tervezünk, ami azt jelenti, hogy a terv, amit kézhez kapsz már egyből nézhető a böngészőben. Jól fog megjelenni mobilon, tableten és laptopon is. Ez a tervezési folyamat a személyes választásunk, nem szeretjük a statikus terveket.

Ha megvan az oldal, vagy alkalmazás kinézete, amit a te elképzeléseidre is építettünk, valamint mindez megfelel neked, akkor megyünk is a következő részhez.

## 3. WordPress és Laravel fejlesztés

Ha kész az alapterv jöhet is a magja az egésznek, a háttérrendszer kialakítása, integrálása. WordPress esetén ilyenkor készül el a téma a tervből, beállításra kerülnek a függőségek. Ha egyedi bővítményre is szükség van, akkor annak a fejlesztése már a korábbi szakaszban indulhat, azonban a megjelenését - ha van ilyen - ebben a lépésben készítjük el.

Laravel esetében a háttérmunkálatok már a korábbi lépéseknél elindulhatnak. Mivel egy alkalmazás sokkal több munkaórát, nagyobb tudást, több fejtörést igényel ezért próbáljuk úgy beosztani, hogy egymás mellett haladjunk.

## 4. Tesztelés, tesztelés, tesztelés

Az oldal 1.0-ás, induló verzióját, amit a specifikáció alapján, a közösen egyeztetett funkciókkal készítettük el megmutatjuk a megrendelőnek. Kikerül egy átmeneti, úgynevezett staging tárhelyre, ahol úgymond élesben tesztelhető a működés.

Ezen a ponton a megrendelőt megkérjük a hibakeresésre, tesztelésre. Természetesen ilyenkor mi is tesztelünk tovább. A hibák elkerülése nem egyszerű feladat, ennek a fázisnak 1-2 hetet érdemes adni és részletesen tesztelni minden funkciót.

## 5. Élesítés

Az utolsó lépés elviekben az élesítés, az oldal közzététele a publikum számára. Remélhetőleg erre már egy megfelelően működő rendszerünk van. A munka jó része ezután indul csak. Egy oldal önmagában sokat nem ér, kellenek felhasználók, ügyfelek is.

## 6. Iteráció, támogatás

Egy oldal fejlesztése az ideális esetben sosem ér véget. Kitehetünk egy sima cégbemutató oldalt és gondolhatjuk, hogy meg is vagyunk, de mindenen lehet javítani. Az analitikának hála nagyon sok adatunk lesz a látogatóinkról, használjuk és iteráljunk. Tervezzük, gondoljuk újra az alkotóelemeket.
