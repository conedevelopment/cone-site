---
title: "Kezdjünk fejleszteni Laravel-el"
date: "2019-03-11"
tags: ["laravel"]
thumbnail: "/img/blog/kezdjunk-fejleszteni-laravel-el.png"
thumbnailAlt: ""
---

**A Laravel napjaink egyik legdinamikusabban fejlődő back-end keretrendszere. Így érdemes kicsit utána járni, hogy mégis pontosan mi, milyen és mit tud a Laravel. Lássuk!**

## Mi a Laravel?

Röviden, a Laravel egy PHP keretrendszer webes alkalmazások fejlesztésére. Persze ennél jóval többről van szó.

#### De mi is egy keretrendszer? Mi a dolga? Hogyan működik?

A webes alkalmazások kérés alapon működnek. Leegyszerűsítve ez annyit jelent, hogy a felhasználó a böngészőn keresztül kérést indít a kiszolgáló felé. Ez lehet egy űrlap elküldése, egy oldal megjelenítése vagy egy bejelentkezési folyamat. Ezt a kérést az alkalmazásnak tudnia kell kezelni a háttérben, hogy a megfelelő feladatokat ellássa és visszaadja a választ a felhasználó részére. A keretrendszerek tulajdonképpen erre nyújtanak egy széles körű és kidolgozott alapot, amelyre a fejlesztők egyedi megoldásokat tudnak építeni.

#### De a WordPress is ezt tudja, akkor a WordPress olyan mint a Laravel?

Nem igazán. A WordPress egy "_kész_" rendszert nyújt, amelyet viszonylag jól testre lehet szabni és egyedileg bővíteni. Ez az esetek többségében bőven elég is, de a másik oldalon ezek korlátokat is jelentenek.

Egy keretrendszer esetében mint a Laravel, tényleg csak néhány pont adott, minden más a fejlesztőre van bízva. A végeredmény tényleg a fejlesztő tudásán és megoldásain múlik, de a lehetőségeket semmi sem korlátozza.

#### Mikor érdemes Laravel-t használni?

Akár kis méretű projektek esetében is érdemes lehet. Szerintem nem a projekt mérete, inkább az egyedi funkcionalitás, a komplexitás határozza meg. Egy kisebb app is lehet baromi komplex, míg egy nagyobb webshopot is simán lehet WordPress alapon futtatni, ha az nem tér el a standard folyamatoktól.

## Meg szeretném tanulni? Hogyan kezdjek neki?

Szerencsére a Laravel tanulási görbéje elég barátságos. _De ez nem azt jelenti, hogy fél év és mehet a "Laravel dev" az "Entrepreneur" mellé a Twitter bio-ba_. Az amúgy sem feltétlenül baj, ha kicsit alázatosak vagyunk. Ez a tanulásban is nagyon sokat segít, ezt bátran mondhatom.

Először is fontos, hogy tisztában legyünk az alapokkal. Ismerni kell a PHP-t és a sajátosságait, nem baj, ha tudjuk mi az hogy MVC vagy SOLID. De nem érdemes túlzásba vinni, sok mindent én is közben tanultam meg ezekről, pont a Laravel-en keresztül.

Aztán, fontos, hogy olvassunk, tanuljunk, nézzünk videókat, értelmezzük, hogy mi és miért történik. Nézzünk bele a core kódba. Kísérletezzünk. Csináljuk valamit másként, mint ahogy az oktatóanyagban van leírva, és nézzük meg mi történik? Apropó, [itt írtunk egy cikket](https://pineco.de/laravel-learning-resources/) néhány minőségi forrásról, ahonnan érdemes tanulni és informálódni.

A legfontosabb, pedig a gyakorlás, minden mennyiségben. Bátran kísérletezz, mert olyan megoldásokra, rejtett morzsákra lelhetsz, amelyeket máshol nem kapsz meg. Emellett, így alakul ki a saját, preferált fejlesztési stílusod, ez tesz majd bátrabbá, hogy belefogj valós projektekbe. Minden szinten próbálkozz. Nem baj ha megy a kukába a végén. Nincs olyan nekifutás amiből ne tanulna az ember és ez a kulcs itt.

## Milyen a dokumentáció?

A dokumentáció kérdése részben az előző ponthoz is tartozik, hiszen a dokumentáció segítségével rengeteget megismerhet az ember az adott rendszerről. Így minden esetben erős ajánlott, hogy legalább átfussuk néhányszor.

Persze, ezt nem minden esetben olyan könnyű megtenni. Amikor a dokumentáció száraz és csak fárasztja a szemet, akkor mindenki inkább nyom egy alt+tab-ot és medvetámadásokat néz YouTube-on. Viszont, amikor a dokumentáció jól össze van rakva, és úgy van megfogalmazva, hogy mindenki számára érthető, akkor más a helyzet.

Szerencsére a Laravel remek dokumentációval rendelkezik. Szerintem pont ez az egyik indok, amiért ekkorát robbant az elmúlt években. Nagy hangsúlyt fektettek az igényes és átlátható dokumentációra, így a nem angol anyanyelvű fejlesztőknek is könnyen érthető.

## Összegzés

Ez egy nagyon általános, éppen a felszínt érintő bejegyzés. Alapvetően arra hivatott, hogy 1-2 nagyon általános kérdésre válaszoljon, talán sokkal inkább fejlesztői szemszögből.

Ha fejlesztő vagy, fontos, hogy folyamatosan bővítsd az eszköztáradat, csiszolj a tudásodon és fejlődj. A Laravel, abból kiindulva, hogy mennyire dinamikusan fejlődik, egy nagyon jó eszköz arra, hogy az előbb említettekben előre lépj.
