---
title: "Ezért fontos a megfelelő analítika az oldaladon"
date: "2019-03-27"
categories: 
  - "seo"
---

**A tényleges munka a weboldaladdal csak akkor kezdődik, amikor az már elkészült. Önmagában az, hogy van egy oldalad, amit többé-kevésbé megtalálnak online nem jelent semmit.**

Ahhoz, hogy olyan oldalad legyen, ami hasznot hoz neked is és a felhasználóidnak is folyamatos iterációt igényel. A fejlesztésnek az oldal elkészülte után is folyamatosnak kell lennie.

De mindezt hogyan is tudod menedzselni és honnan szeded a hozzá szükséges információt? Elsődleges, hogy legyen valamilyen stratégiád, legalább egy egyszerű tartalom stratégia. Ha ez megvan, akkor a napi munkád során az analitikai eszközök lesznek a legnagyobb segítségedre.

## Mik a legnépszerűbb elemző eszközök?

A Google Analytics és Search Console két nélkülözhetetlen eszköz, ahhoz hogy a lehető legtöbbet hozd ki az alkalmazásaidból, oldalaidból.

Nélkülözhetetlen, hogy amikor a weboldalad elkészült ezek legyenek beállítva és hogy te legyél a fő adminisztrátor (hogy minden adathoz megfelelően hozzáférj, ez a te tulajdonod kell hogy legyen).

### Google Analytics használata

A Google Analytics segítségével az egész weboldaladat monitorozhatod tartalomra lebontva. Az eszköz lényege, hogy lásd hányan, kik, mikor, hogyan használják az oldaladat. Mindezt persze anonim módon teszi, így egyéni felhasználókat nem látsz majd. Az Analytics-el többek között elvégezheted a következő feladatokat:

1. ellenőrizheted a napi, heti, havi, éves látogatóidat, oldalletöltéseidet.
2. Megnézheted, hogy a felhasználók milyen eszközökről, milyen böngészőkből, melyik égtájról böngésznek.
3. Ellenőrizheted, hogy a felhasználóid milyen lépések szerint böngészik az oldalad, hol lépnek be, hol lépnek ki.
4. Láthatod, hogy mik a legnépszerűbb oldalaid.
5. Monitorozhatod az általános betöltési teljesítményt.
6. Ránézhetsz a felhasználók összetételére nem, kor alapján,valamint az érdeklődési köreiket és ellenőrizheted.
7. Valós idejű elemzést is kaphatsz a felhasználókról.
8. Lebonthatod a forgalmad összetételét attól függően, hogy keresőből, közösségi médiából, közvetlenül, vagy hivatkozva érkeznek az oldalra.
9. Követheted az oldalad növekedését időszakról-időszakra.

Ha szeretnél megismerkedni ennek a felületnek a használatával, akkor a [Google hivatalos bemutatóját ajánljuk](https://support.google.com/analytics/answer/1008015?hl=hu).

### Google Search Console használata

A Search Console segítségével a keresőben elért teljesítményünket ellenőrizhetjük, monitorozhatjuk.

Ha szeretnéd tudni, hogy hányan kattintanak a tartalmaidra a keresőből, milyen kulcsszavak segítségével találnak meg téged, valamint azt is látni szeretnéd, ha valami ide kapcsolódó hiba van az oldaladon, akkor ez egy nagyon hasznos eszköz lesz.

Amennyiben komolyan gondolod az SEO-t úgy a Search Console nélkülözhetetlen lesz, mivel minél több tartalmad lesz online, annál több kiegészítő információt kapsz azok optimalizálására. Általánosságban egy összképet kapsz arról, hogy hogyan teljesítesz a keresőben.

Kezdéshez itt is a hivatalos [Google oktatóanyagot ajánljuk](https://support.google.com/webmasters/answer/6258314?hl=hu)!
