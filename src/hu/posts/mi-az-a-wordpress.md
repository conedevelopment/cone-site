---
title: "Mi az a WordPress?"
date: "2020-02-14"
categories: 
  - "wordpress"
---

**A WordPress-ről szinte már mindenki hallott valamilyen formában. Ez érthető, jelenleg a becslések alapján az interneten lévő weboldalak 34%-át WP hajta, ami egy nagyon magas szám.**

A WordPress egy tartalomkezelő rendszer. Ez röviden azt jelenti, hogy a felhasználó tudja kezelni a tartalmat dinamikusan. Számos ilyen termék van a piacon, de mégis ez lett a legnépszerűbb.

## Mitől lehet Ilyen népszerű a WordPress?

A WP-ből két verzió létezik. A [wordpress.org-on](https://hu.wordpress.org/) találjuk az open-source verziót, míg a [wordpress.com-on](https://wordpress.com/) a kereskedelmit.

Az egész 2003-ban indult Matt Mullenweg és Mike Little fejlesztette (eredetileg csupán egy blog motor volt). Az előbbi alapította meg aztán az Automattic-ot, ami a legnagyobb WordPress cég (ez kezeli a wordpress.com-ot).

A **projekt sikerességében nagy szerepe van annak, hogy van egy kereskedelmi háttere is.** Az Automattic sokat ér, sokat keres a WordPress-re építve, ezért érdemes azt támogatnia, amit meg is tesz. Számos kulcs fejlesztőt ők alkalmaznak, azok közül, akik meghatározzák az irányokat.

Egy másik ok az egyszerűség. Ezzel a CMS-el bárki létrehozhat egy weboldalt. Nem biztos, hogy szakmai szempontból az tökéletes lesz, de sok esetben bőven elegendő egy első verzióhoz.

## A nagy vonzerő: az ökoszisztéma

**A WP moduláris. Lehetőségünk van külön kezelni a témákat és a bővítményeket, ami hatalmas előny.**

A mag (core) részét folyamatosan fejlesztik, ezeket a frissítéseket külön tudjuk központilag, akár automatán telepíteni. A CMS-ünk lényegében így nem igazán avul el.

Egy egyszerű WordPress oldalhoz csupán egy témára és néhány bővítményre van szükségünk. A hatalmas felhasználói bázisnak köszönhetően a kínálat hatalmas minden területen. Számtalan téma és bővítmény közül választhatunk. Általában egy kis kompromisszummal sok mindent meg tudunk oldani.

## Megfelelően csinálni ezt sem egyszerű

Elindulni szinte bármilyen WordPress oldal megteheti. Akár mi magunk is összerakhatjuk. Az már más kérdés, hogy mi van akkor, ha valami egyedibbet, profibbat akarunk.

A bonyolultabb feladatokhoz - _mint a webáruház_ - már WordPress fejlesztőre van szükségünk, hogy szakszerűen végezhesse el teendőket.

**Egy összetettebb rendszer karbantartása sem egyszerű. Sok függőségünk lehet, főként bővítmény formájában, amik a frissítéseknél okozhatnak problémát.**

A vásárolt témák nagy terhet jelenthetnek, mivel sok esetben nem túl optimálisak. Ki szeretné, hogy a felhasználónak lassan töltsön be az oldal? A teljesítmény általános probléma, amit azért lehet optimalizálni is.

Sok megkeresést akarunk, hogy egy meglévő WordPress oldalt kellene tovább fejleszteni, amire sok bíztatót nem tudunk mondani. WP-ben mindent meg lehet sokféleképpen csinálni, ha valaki mindent bővítménnyel old meg - _méghozzá nem a legjobb minőségűekkel_ - az általában már rossz jel a későbbiekre nézve. Probléma, hogy egy ilyen oldal előzetes átnézése is jó pár óra és nehéz bármi becslést adni rá, mert sok esetben nehezen látható át még az átnézés után is.
