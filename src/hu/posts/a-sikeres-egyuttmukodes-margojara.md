---
title: "A sikeres együttműködés margójára"
date: "2020-01-20"
tags: ['jegyzetek']
thumbnail: ""
thumbnailAlt: ""
---

**Mit várhatunk el a fejlesztőtől, mit várhat el tőlünk megrendelőtől a fejlesztő? Ezek olyan kérdések, amiknek a válaszával nem árt tisztában lennünk, ha egyszer belevágunk egy webalkalmazás vagy weboldal fejlesztésbe.**

Egy sikeres webes projektet végigvinni kihívás. Fontos, hogy a megrendelő és a fejlesztő között meglegyen az összhang. Alapjaiban véve egy ügyfél - szolgáltató kapcsolat ugyanolyan kapcsolat, mint bármelyik másik. Meg kell bízniuk egymásban ahhoz, hogy valami jót alkothassanak. Fejlesztés esetében az ügyfélnek sokat kell kooperálni, hiszen az ő elképzelését valósítjuk meg.

Ha találtunk egy szimpatikus webfejlesztőt, akkor az már fél siker. Azonban ne feledjük el, hogy a fejlesztők is válogathatnak. Mi személy szerint nem csak projekt, de megrendelő szinten is meg szoktuk fontolni, hogy kivel dolgozunk együtt. Egyszerűen azért, mert nem mindenkivel vagyunk kompatibilisek. Hosszú távon mindenkinek jobb, ha olyan partnert talál, akivel hasonlóan gondolkodik.

## A fejlesztő csapatnak a toppon kell lennie

Kezdjük a fejlesztőkkel, az alapján, amit mi is kínálunk, a legtöbb esetben sikeresen.

- **Megfelelő kommunikáció.** A közös munkában senkinek sem hiányzik a félrebeszélés, pontatlan kommunikáció, áltatás. Egymás érdekeit is szolgáljuk, elvárás hogy a webfejlesztőd megfelelően kommunikáljon.
- **Piacképes szaktudás.** Nem egyszerű fejleszteni. Ez egy olyan terület, ahol a tudásanyag jóval gyorsabban évül el az átlaghoz képest. Egy jó fejlesztő folyamatosan tanul és képzi magát. Elvárás, hogy szakmailag jól teljesítsen.
- **Az ütemterv betartása.** Habár egy ilyen típusú projektet nehéz megbecsülni időben, mégis kénytelenek vagyunk, hiszen sosem készülne el. Az előzetesen egyeztetett mérföldköveket illik betartani.
- **Teljesítse a vállalásait.** Mondani mindent egyszerűbb. Igazán megítélni egy fejlesztőt csak akkor tudsz, ha már zajlik a tényleges munka. Betartja, amit ígért?

**Ahogy a fentiekből látod, a kommunikáció és a szaktudás a két alaptényező. Természetesen a korrektség is az, amit vállalunk azt megfelelően kell betartanunk.** Mi szeretünk egyenesen fogalmazni a kommunikáció során, nem áltatunk, tényszerűen közelítünk a dolgokhoz. Az ügyfeleket a projekt elkészülte után is támogatjuk és prioritást élveznek az új ügyfelek mellett. Ez nekünk egy kiemelt vállalás.

## Mit várhat el a fejlesztő?

Egy ügyfél elvárásai lehetnek egészen magasak, ahogy a fejlesztőké is. Amint már említettem, mi is válogatunk a projektek és a megrendelők között. Van projekt, amit azért nem tudunk vállalni, mert nem tudjuk biztosan támogatni, de van olyan is amit csak azért nem, mert nem szeretnénk dolgozni rajta.

- Természetesen a **megfelelő kommunikáció** csak akkor ér valamit, ha kétirányú, így ez egészen elől van itt is a listán.
- **Szakértői vagyunk a területünknek**, így a szakmai érveknek érvényesülnie kell. Természetesen mindent meg lehet és meg is kell vitatni.
- **A függetlenségünkhöz ragaszkodunk.** Ne feledd, hogy nem a beosztottjaid vagyunk. Az hogy nem érsz el minket bármikor, vagy nem válaszolunk azonnal a legtöbb esetben természetes. Más ügyfeleink is vannak, vinnünk kell a saját cégünket, élni az életünket. Értelemszerűen ez nem mentesít minket a megfelelő kommunikáció alól, de tudni kell a határokat.
- **Az anyagiak számítanak.** Természetesen pénzből élünk, a fizetési határidők betartása jó elképzelés.

**Az együttműködés során a bizalomra mind a két félnek illik és kell figyelnie. Ne feledjük, egy komplex projektet csak közösen tudunk véghez vinni.**
